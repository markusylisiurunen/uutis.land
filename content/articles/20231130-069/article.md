---
headline: "Ilveksen metsästys jää todennäköisesti väliin tänä talvena: lähes kaikki poikkeusluvat määrättiin toimeenpanokieltoon"
excerpt: Hallinto-oikeudet ovat määränneet lähes kaikille myönnetyille ilveksen poikkeusluville toimeenpanokiellon. Suomen luonnonsuojeluliitto on tyytyväinen.
published_at: "2023-11-30T18:43:52.000Z"
tags:
  - Luonto
  - Ilvesten metsästys
  - Luonnonsuojelu
meta_yle_url: https://yle.fi/a/74-20063008
---

Suomen riistakeskus myönsi syksyllä 300 kannanhoidollista ilveksen poikkeuslupaa 1. joulukuuta alkavalle metsästyskaudelle eri puolille maata. Suomen luonnonsuojeluliiton piirit ja yhdistykset valittivat laajasti päätöksistä hallinto-oikeuksiin. EU:n luontodirektiivin perusteella ilves on Suomessa tiukasti suojeltu laji.

Hallinto-oikeudet ovat nyt määränneet lähes kaikille poikkeusluville välipäätöksinä täytäntöönpanokiellon.

Ilveksen metsästys onkin kieltojen takia jäämässä tänä talvena todennäköisesti väliin, sanoo Riistakeskuksen julkisten hallintotehtävien päällikkö **Sauli Härkönen**. Metsästyskausi kestää helmikuun loppuun.

– Kyllähän se sitä käytännössä tarkoittaa. On hyvin oletettavaa, että hallinto-oikeudet eivät ehdi käsitellä tuona aikana valituksia.

Riistakeskuksella ja luonnonsuojeluliitolla on hieman eri näkemykset toimeenpanokieltojen aluerajoista. Samaa mieltä ne ovat kuitenkin siitä, että kieltojen ulkopuolelle jää vain muutama ilves.

Riistakeskuksen mukaan vain kahdesta poikkeuslupapäätöksestä Keski-Suomen alueelle ja yhdestä Satakunnan alueelle ei valitettu.

Luonnonsuojeluliiton ympäristöoikeuden asiantuntija **Hannes Koljonen** sanoo, että hänen tämänhetkisen tietonsa mukaan vain kolme ilvestä Keski-Suomessa jätettiin valitusten ulkopuolelle. Perusteluna oli metsäpeuran suojelu.

– Tilanne näyttäytyy nyt siltä, että 297 lupapäätöstä on menossa täytäntöönpanokieltoon. Ollaan hyvin tyytyväisiä.

## Suomessa noin 2 500 ilvestä

Luonnonsuojeluliiton mielestä Riistakeskus on tehnyt päätökset ilvesluvista lainvastaisesti. Riistakeskus on perustellut metsästystä muun muassa paikallisyhteisön sitouttamisella.

Luonnonsuojeluliitto odottaa metsästyslupien lopulta kaatuvan.

– Korkein hallinto-oikeus totesi karhujen kohdalla, että metsästyskulttuurien ylläpitäminen ei ole riittävä peruste metsästämiselle. Silloin myöskään paikallisyhteisöjen sitouttaminen ei ole riittävä peruste ilvesten metsästykselle, Koljonen sanoo.

Riistakeskuksen Härkönen ei pidä oikeusprosesseja kovin yllättävinä.

– Kysymys on luontodirektiivin soveltamisesta ja siihen liittyy hyvin paljon tulkinnallisuutta. Tietysti se, että näin kattavasti eli liki kaikista päätöksistä valitetaan, niin se oli ehkä uusi elementti tässä.

Luonnonvarakeskuksen mukaan Suomessa on noin 2 500 yli vuoden ikäistä ilvestä. Ilveskanta on kasvanut arviolta yhdeksän prosenttia edellisvuoteen verrattuna.
